Atrof-muhitga qarang


 2024-03-18
Odamzotning tug'ilganidan vafot etganigacha yashash tarzining, xatti-harakatlarining rivojlanishi, o'zgarishiga e'tibor bersak,


 atrof-muhitning ahamiyatini tushunamiz.


Qo'pollar ichida qo'pol, qo'rqoqlar ichida qo'rqoq, umidsizlar ichida umidsiz bo'lib yetishasiz.


Odatlar, fikrlar muhitning ta'siri ostida shakllanadi.


Ya'ni muhitning tortish kuchi borligi bu - fakt.


Buni bilib turib, chora ko'rish-ko'rmaslik, 


aslida kim ekanligingizni belgilaydi.


Ahmoqlar bu qonunni o'z foydalari uchun ishlatishmaydi.


O'ziga tortadigan zararli arqonlarni kesishmaydi.


Foydali muhitga talpinishmaydi.


O'sha zararli arqonlarni kesish, ularga qarshi chidab turishdan ming marta osonroq bo'lsa ham.


Foydali muhit maqsadga ming marta tezroq olib borsa ham.


Qaysi tomondaligingizni tanlagandan keyin amal qilmasangiz,


baribir teskari tomonda turgan bo'lasiz.


























Qiymat

2024-05-23
Qiymat qiyinchilikka bog'langan.




Qimmatbaho narsa xohlasangiz, erishish qiyin bo'lgan narsani xohlayotgan bo'lasiz.




Oltin shuning uchun qimmat.




Oson bo'lganida xohlamas edingiz.




Endi nega mashaqqatlardan shikoyat qilasiz?




Ishlab topilgan luqma
 2024-05-26
Ishlab topilgan luqma


Ovqatlanish inson hayotida o'ta muhim o'ringa ega.


O'lmaslik uchun va jismonan sog'lom va baquvvat bo'lish uchun ovqatlaniladi.


O'lmagudek yeyish - o'ta quvvatsiz bo'lib qolganda,


Sog'lik uchun yeyish - sport bilan shug'ullanib, mushaklar shikastlanganda ovqatlanish.


Ikkala holatda ham ovqat "ishlab topiladi".


Ya'ni shunchaki ochlik sezilganda emas.


Boshqa sabablar(lazzat uchun, shunchaki ochlik his qilganda) bilan ovqatlanish absurd hisoblanadi.


Nonushta (https://gobraithwaite.com/thinking/edward-bernays-and-why-we-eat-bacon-for-breakfast/) sun'iy ommalashtirilgan.


Ertalab hech qanaqa jismoniy/aqliy faoliyatsiz ovqatlanish insonni dangasalashtiradi.


Shuning uchun ozodlikdagi yirtqich qafasdagi yirtqichdan kuchliroq, chaqqonroq, serharakatroq.


Shu sababdan


1) Ovqatingizni ishlab toping.
2) Ochlik hissiga(xumor) ergashmay, o'zingizni boshqarishni o'rganing.


Toshkent


Imtihon


 2024-05-27
Imtihon


Har bir lahzada imtihondasiz.


Zohiriy amallarda ham, botiniy amallarda ham.


Birovga yaxshilik qilganda ham, yaxshilikni shunchaki istaganda ham.


Jinoyat qilganda ham, jinoyatni xohlaganda ham. 


Ba'zilar menga imtihonlar kelmayapti deb o'ylaydi.


Aslida kichik imtihonlarda bo'ladi va takroran yiqilayotgan bo'ladi.


O'zini riyozat(hisob-kitob) qilib turmagani sabab sezmaydi.


Imtihon "qiziqarli" bo'lishi kerak deb o'ylaydi.


"Qiziqarli" imtihonlar uchun yuqoriroq chiqish kerak.


Kichik imtihondan yiqilish kattaroq xato. Katta va "qiziqarli" imtihondan yiqilish kichikroq xato.


Ya'ni xatolar kamayib, kichiklashsa imtihonlar kattalashadi. Yoki imtihonlar kattalashsa xatolar kamayib, kichrayotgan bo'ladi.


Demak eng avval katta va doimiy xato/jinoyatlarni topib, aniqlab, to'xtatish kerak.


Yo'qotib qo'ygan bo'lsa(o'ziga bilinmasa, topa olmasa) atrofdagilardan so'rash kerak.


SO'RASH KERAK.


Do'stlar shuning uchun kerak.


XULOSA:


Yuqoriroq chiqmoqchimisiz?


Yo'qotib qo'ygan xatolaringizni izlang.


Toshkent
O'zlik
 2024-06-06
O'zlik


Inson ijtimoiy jonzot hisoblanadi.


Tug'ilganidan boshlab vafot etadigan kunigacha deyarli barcha ehtiyojlarini boshqalar bilan kelishib qondiradi.


Masalan tayyor ovqatni kimdandir sotib olib yeydi, agar o'zi pishirmoqchi bo'lsa massaliqlarni sotib oladi, agar masalliqni o'zi yetishtirsa ularni parvarishi uchun zarur narsalarni sotib olishi kerak.


Xullas doim jamiyatingizdagi odamlarga muhtojsiz.


Yolg'iz, hech kimning yordamisiz yashab qololmaysiz.


Jamiyatda insonning o'rni qilgan xizmati, taqdim etgan qiymatiga qarab baholanadi.


Shuning uchun har bir kishi o'zi tug'ilib o'sgan joyini, tilini, millatini unutmay, yodida saqlab yurishi kerak. 


Chunki siz tug'ilganda ular sizni qabul qilishdi, siz bilan oldi-berdi qilishdi, sizning keragingiz bo'lmasa ham.


Shuning uchun jamiyatda har bir kishining o'z o'rni, mas'uliyati mavjud.


Jamiyatning eng kichigi oila, eng kattasi butun yer yuzidir.


Oilasini unutgandan Vatanga vafodorlik kutilmaydi.


Mahallasini, shahar/qishlog'ini unutgandan ham millatga bir yaxshilik taqdim qilish kutilmaydi.


O'zining aka-ukalari, qarindoshlari, do'stlari bilan boshqa tilda/shevada gaplashadiganlardan ham.


Xulosa:


O'zligingizni unutmang.
Buxoroi Sharif
To'g'ri ish
 2024-06-12
To'g'ri ishni to'g'ri vaqtda qilinsa foyda olinadi.


To'g'ri ishni noto'g'ri vaqtda qilinsa zarar keladi.


Har bir ishni o'z vaqtida qiling.


O'z vaqtidan oldin boshlansa nuqsonli bo'ladi.


Nuqsonsiz bo'lib lekin kechiksa, endi keragi bo'lmaydi.


O'sha fursatni xotirjamlikni yo'qotmay kuting.


Va


vaqti kelganda jur'atsizlik qilib o'tkazib yubormang.


Vaqtni to'g'ri taqsimlash nega muhimligini tushungandirsiz?!


Buxoroi Sharif
So'z
 2024-07-09
So'z


Inson boshqalarni o'zida mavjud bo'lgan so'z boyligi qadar tushunadi, taniydi.


So'z boyligida bo'lmagan tushunchalarni hech qachon fahmlay olmaydi.


Uyat, hayo, andisha degan so'zlar lug'atida bo'lmagan kishida uyat bo'lmaydi.


Xuddi shu ma'no quyidagi iborada keltirilgan.


"Bizni bilgan biladi"


Ya'ni yaxshi xislatlarni tushungan, bilgan odam sizni yaxshi xislatlaringiz bilan taniydi.


"Bilmagan o'zi biladi" 


Ya'ni oliyjanob xulqlardan nasibasi bo'lmagan odam o'zida boricha, o'zini bilganicha biladi, taniydi. Undan ortig'ini tasavvur qilolmaydi.


Shu yerda tilning, lug'atning ahamiyati ko'rinadi. 


Millatning qadriyatlari bevosita tilga bog'liq ekanligi ham.


"Bilki gavhari sharifroq yo'q ondin!"


Tarixda tilimizga qilingan xurujlarning sababini tushungandirsiz?!


Buxoroi Sharif
ILM
 2024-07-19



Agar ilmlarni taqqoslash uchun tasniflash kerak bo'lsa faqat 2 turga bo'lish to'g'ri bo'ladi.


1. Manfaatli
Nima o'rganilishidan qat'iy nazar insonlarga foyda keltiradi.


2. Manfaatsiz
Hech qanaqa foydasi yo'q balki zararli.


Har bir lahzangizda ko'zingiz, qulog'ingiz va butun vujudingiz ilmi nofe'ni aniqlab oladigan qurol bo'lgandagina ILMning qadrini tushungan bo'lasiz.


O'shandagina talaba hisoblanasiz.


Ungacha talabingiz haqiqiy bo'lmaydi...


Buxoroi Sharif
Blog
 2024-08-26
Blog


Blog ochish nima kerak deb o'ylab, sabab topib ochgandim.


Har safar post yozganda ham shu sabablarni eslayman.


Blog fikrlaringizni tartiblashga yordam beradi.


Bir fikrni tushuntirish uchun uni to'g'ri ketma-ketlikda bo'laklab, mantiqiy zanjir hosil qilib berish kerak.


Agar miyada(tafakkur bilan) yoki qog'ozda tartiblanmasa, fikringizni oson tushuntirib berolmaysiz.


Bizni biz qilib turgan - fikrlarimiz.


Kimnidir tanish uchun fikrlarini eshitish kerak, tashqi ko'rinishiga qarab tanib bo'lmaydi.


Blogda shu fikrlarimiz jamlab qo'yiladi.


Birov yetarlicha o'qib chiqsa siz bilan gaplashgandek bo'ladi, sizni taniydi.


Bugungi kunda do'st tanlashda blog keng foydalanilmasada,


Ko'rishgan, tanishgan insonlaringizni aslida kimligini, qanaqaligini, saviyasini blogiga qarab bilsa bo'ladi.


Demak,


Blogdan maqsad shunchaki yozish emas, fikrlarni tartiblab, jamlab qo'yish.




Buxoroi Sharif
Har bir kutilgan narsa yaqindir
 2024-12-24
Har bir kutilgan narsa yaqindir


Inson dunyoda yashar ekan hayot qonun-qoidalaridan baʼzilariga tez-tez murojaat qilib turadi, 


Va bular har kim uchun har xil boʻladi.


Prinsiplar mana shunday shakllanadi.


Oʻzimning koʻp prinsiplarim ushbu qoida ustiga qurilgan:


Har bir kutilgan narsa yaqindir.


Yaʼni bir narsani kutar ekansiz, uni yaqin, deyarli kelib qoldi deb eʼtiqod qilish. 


Kechroq kelishi rejalashtirilgan ishlarga ham yaqiningizdadek, juda tez fursatda keladigandek tayyorlanishingiz.


Sababi faqatgina hozirgi fursatimizni nazorat qila olamiz. 


Kelajakka bugun tayyor boʻlmasak, ertaga tayyor boʻlishimizning kafolati umuman yoʻq.


Kafolati yoʻq narsalarga esa suyanib boʻlmaydi.


Bunga oʻxshash boshqa gaplar ham eshitgansiz, masalan:


Agar maqsadingiz haqiqiy boʻlsa, buguningizga taʼsir qilayotgan boʻlishi kerak(chunki haqiqiy boʻlmagan maqsadlarni amalga oshishini astoydil kutmaymiz).


Yaʼni harakatni bugun/hozir boshlang, kelajakka kafolat yoʻq.


Toshkent
Dushanbachilar
 2025-01-04
Dushanbachilar)


Bu mavzuda hamma blogida yozgan bo'lsa kerak, men ham bir yozay..


Ya'ni yangi yilning kelishi, 1-yanvar va hkz. 


Ba'zilar har yilning oxirida yutuqlarini bo'lishadi, ba'zilar keyingi niyat/maqsadlarini e'lon qilib qo'yadi. 


Scott Adamsning bir kitobida systems versus goals degan bo'lim bor edi, yani maqsadlarning o'ziga emas ularga olib boradigan tizimga urg'u berish haqida. Bu haqida maqolalar ham juda ko'p.


Xulosa tizimsiz, rejasiz maqsadlar haqida gapirish befoyda, barbir yarim yilga bormay ko'pchilik unutvoradi/taslim bo'ladi (https://www.scirp.org/journal/paperinformation?paperid=127789).


Shuning uchun aslida keyingi yilga maqsad qo'yishdan avval o'tgan yilni sarhisob qilish foydaliroq. Kamchiliklar aniq ko'rinadi.


Kamchilik ko'rinsa og'riq paydo bo'ladi, keyin mas'uliyatni his qilib yechimga yuriladi, shunda yaxshiroq o'sish bo'ladi.


+ og'riq ko'rinib tursa 1-yanvarni kutmasdan harakat qilishga sabablar topiladi. 
 
Aslida har lahzada o'zimizni tahlil qilib turishimiz kerak, hatto fikrlarni ham tahlil qilishgan. 


Yillarni, oylarni, haftalarni keyin har bir kunni shunday tahlil qilib, shu darajaga chiqsa bo'ladi. Lekin bunga ancha vaqt ketadi.


Xullas asosiysi sababsiz intizom shakllantirishga urinish emas, sabablarni tushunib, tabiiy majburiyatlar hosil qilish kerak menimcha.


Ha aytgancha, o'tgan yilgi yutuqlarini bo'lishadiganlarning ko'plari qilayotgan ishlarini tez-tez tahlil qilib tursa kerak, yoki qayergadir yozib turishadi. Hammasini miyada saqlab yurish qiyin. 


Oxirida aytmoqchimanki, nimadir qilmoqchi bo'lsangiz hozir qiling, maxsus kunni kutish - shu ishni qilishga tuzukroq sababi yo'q odamning ishi, barbir u davomli bo'lmaydi.


bugun kech bo'ldi lekin, ertadan qilamiz endi)




Buxoroi Sharif
Xos Bilim
 2025-01-30
Xos Bilim


Muloqotda doim turli ko‘rinishdagi ma’lumot almashiniladi.


Har qanday ma’lumotning o‘z vazni(yoki muhimlik darajasi) bo‘ladi. Ba’zilarida ko‘proq, ba’zilarida kamroq.


Masalan, "kecha ovqatlandim" va "kecha qo‘lim sindi" degan matnlar uzunlik jihatdan teng, lekin ularning vazni turlicha.


Xo‘sh, ma’lumot vaznini qanday o‘lchaymiz?


Buning uchun ma’lumotning ajablantirish darajasini o‘lchash kerak degan fikrlar bor ekan.


Demak, ma’lumotning vaznini topish uchun undagi kam iste’mol qilinadigan so‘zlarni (yoki frazalar) va so‘z birikmalarni topish kerak bo‘ladi.


Bu fikr axborot nazariyasi va tilshunoslik tadqiqotlari bilan bog'liq. Bu (https://plus.maths.org/content/information-surprise) nazariyaga ko‘ra, axborotning vazni uning kutilmaganlik darajasi bilan bog‘liq. Yuqori ajablantirish darajasiga ega ma’lumot ko‘proq axborot tashiydi.


Ya'ni kam ishlatiladigan so‘zlar odatda ko‘proq axborot tashiydi.


Bundan ko'p yaxshi xulosalar olsa bo'ladi:


1) Ko'p gapirdi degani ko'p biladi degani emas.


2) Kitob yozdi degani olim degani emas. (Ba'zi kitoblarni yaxshi bitta maqolaga sig'dirsa bo'ladi, ko'p qismi badiiy bo'yoq bo'ladi.)


va hokazo.


Yana, bundan ajoyib misol olsa bo'ladi.


Ko'pchilikda mavjud bo'lmagan ilm, noyob, qadri baland ilm bo'ladi.


Naval Ravikant buni "specific knowledge"(xos bilim) deb atagandi (https://x.com/naval/status/1002104947624722433). O'zi aslida faqat bitta sohaga oid bilimlar juda noyob hisoblanmaydi.


Eng noyob, xos, boshqalardan ajratib turadigan bilim - qomusiylikdan keladi.


Ya'ni bir necha turdagi bilimlarning birlashuvidan hosil bo'ladi. Aynan shunaqa ilmli kishilar jamiyat uchun zarur, kerakli kishilar bo'ladi. 


SI(sun'iy intellekt)dan ustunligimiz ham shunda, juda turli ko'nikmalar, qobiliyatlarga egamiz. Inson bilan hayvon yoki SI orasidagi farq juda katta, inson bilan eng aqlli inson orasidagi farq juda kichkina (https://149909199.v2.pressablecdn.com/wp-content/uploads/2015/01/Intelligence2.png).


Xullas inson boshqa insonlardan faqat bitta sohada(yuqoridagi misolda aql) ko'p farq qilolmaydi, lekin turli bilimlar kombinatsiyasini o'zlashtirish orqali qilsa bo'ladi.


Shuning uchun


xos bilim to'plang, qomusiy bo'ling!




Buxoroyi Sharif
Til o'rganish
 2025-02-19
Til o'rganish 


Har qanday narsani o'rganish uchun sabab 2 xil bo'ladi: 


1) Qiziqish  2) Majburiyat


Aslida qiziqish ham bizni majbur qiladi, qiziqqan narsamizni o'rganmasak chanqagandek his qilamiz.


Demak muammolarimizga yechim topish uchun o'qib o'rganamiz.


Ko'pchiligimizdagi muammo biz uchun kerakli bilimlarning o'zbek tilida mavjud emasligida.


Tilni o'rganganimizdan keyin yechim faqat o'qish masalasi boʻlib qoladi xolos.


Juda ham kerakli kitoblar, maqolalar, ilmiy ishlarni osh narxiga topsak bo'ladi, faqat tilni bilishimiz kerak.


Oʻzi aynan bizning millat uchun boshqa tillarni oʻrganish osonroq (https://drive.google.com/file/d/18X4Cyh_EbOM7fjEdEZ8Yx4RLE-B2LPqy/view?usp=sharing), fahmlash qobiliyatimiz tez boʻlgani uchun. Manba (https://n.ziyouz.com/books/alisher_navoiy_asarlari/Alisher%20Navoiy.%20Muhokamatul%20lug'atayn.pdf)


Til o'rganishning boshqa foydalari ham ko'p, Gyote "Chet tilini bilmagan, o'z tilini bilaman demasin" degandi (https://www.goodreads.com/quotes/906918-he-who-does-not-know-foreign-languages-does-not-know). Yaʼni chet tilini oʻrganish ona tilining yaxshilanishiga ham sabab boʻladi.


Chunki yangi til o'rganganda o'zimiznikiga taqqoslaymiz, baʼzi farqlarni koʻrib yaxshiroq tushunishni boshlaymiz.


Yana, millat sifatida ularda mavjud boʻlmagan qadriyatlarimiz borligini tushunamiz.


Ingliz tilini oʻrganayotgan davrimda koʻp insho yozardik, oʻqituvchimiz hammasini tekshirishga ulgurmagani uchun guruhdagilar bir-birining insholarini tekshirardi. Musobaqa qizgʻin boʻlardi. Imloviy xatolarni(oʻzbek tilida ham) sezib qoladigan koʻnikma oʻshanda paydo boʻlgandi. 


Xullas shunaqa gaplar, nega til oʻrganish kerak, oʻrgangandan keyin nima foydalar olinadi, bularni tushuntirdim deb umid qilaman. Qanday oʻrganish kerakligini gapirish shartmas, oʻquv markazlari yaxshi variant.


Endi faqat qatʼiyat bilan oʻrganish kerak, cheksiz bilimlar eshigini ochayotganingni tushunib. 


Bu post aslida sen uchun edi, ukam. Gazini bos. IYKYK




"Ukam" oʻrniga xohlagan ism qoʻyib oʻqisa ham boʻladi.




Toshkent
Aqliy Modellar Haqida
 2025-02-25
Aqliy Modellar Haqida


Biz qarorlarimizdan iboratmiz, doʻstlar.


Qiladigan ishlarimizga doim qarorlarimiz sabab boʻladi.


Toʻgʻri qarorlar qabul qilishni oʻrganish shuning uchun juda muhim.


Shu postni oʻqiyotganingiz ham qaroringiz.


Mana endi aqliy modellar mavzusiga keldik.


"Kivano yeysizmi yoki mangostinmi?" deb siz bilmagan mevalarni aytsam, tanlay olmaysiz, chunki bu mevalar haqida eshitmagansiz.


Bular haqida bilimimiz yoʻq. Tanlash uchun formulamiz yoʻq.


Hayotda bundan ancha muhimroq qarorlarni qabul qilamiz:


Doʻst tanlash, qayerda o'qish, ishlash, oila qurish..


Ancha jiddiy mavzular, bu mavzular haqida bilimlarimiz, formulalarimiz bo'lmasa ko'p xatolar qilamiz.


Qomusiy bo'lish masalasini ham shu yerda yoritib ketsak bo'lar ekan.


Xos bilim haqidagi postimizda (https://t.me/xurshidbro_blog/23) qomusiylik boshqalardan ajralib turishning eng yaxshi yo'li ekanligini aytgandik.


Buning sababi qomusiy kishilarning fikrlashi faqat bitta modelga cheklanmagan bo'ladi.


Bitta vaziyatni o'nlab nuqtai nazarlardan baholay oladi.


Shuning uchun ular boshqalardan oldinda bo'ladi.


Faqat bitta sohani o'rganib hatto Nobel olgan kishilardan ham ular ancha baxtliroq yashaydi.


Ko'ryapsizmi, aqliy modellar qanchalik muhim ekanligini?


Agar kishining dunyoqarashi faqat bir-ikkita modellarga cheklanib qolsa, dunyodagi hodisalarni shu modellariga moslashga urinib yashaydi.


"Faqatgina boltasi bor odamga hamma narsa o'tin bo'lib ko'rinadi".


Qanaqa kasal kelsa ham "ichingda jin bor ekan" deydigan jinkashlar kabi.


Munger donishmandlik/farosat bitta kafedradan topilmaydi degandi (http://csinvesting.org/wp-content/uploads/2014/05/Worldly-Wisdom-by-Munger.pdf).


Bu modellar o'rganilgandan keyin inson muhim qarorlarni qabul qilishi oson bo'lib qoladi.


Va vaqt o'tgan sari bu modellar prinsiplarimizga aylanib boradi.


Eng muhim modellarga bir nechta misollar keltiraman:
1) Hell yeah or no, 2) Run uphill, 3) permutations and combinations, 4) falsifiability, 5) inversion.


Mungerning 100ga yaqin modellari bor edi. 


Endi albatta qanaqa kiyim kiyish haqida modellar bo'lishi shartmas, bizga modellar juda muhim qarorlarda kerak bo'ladi. 


Bular shunchaki yodlab qo'yiladigan narsamas, kundalik hayotimizda, qarorlarimizda sinab ko'rib o'rganamiz.


Xullas shunaqa gaplar, post ham cho'zilib ketti, oxirigacha o'qiganlarga tashakkur.


Ha aytgancha, buyog'iga postlar har seshanba kunlari chiqadi.




Toshkent
O'rganuvchi boʻling!
 2025-02-26
O'rganuvchi boʻling!


Mindset kitobini tavsiya (https://youtu.be/2h03zPELyL0?t=300) qilishganiga olib o'qib koʻrdim.


Qisqaroq qilib xulosasini va fikrlarimni yozib ketaman.


Kitob bir-biriga zid dunyoqarashlar - 1) fikrlash nuqtai nazari qotib qolganlar va 2) doimiy o'rganuvchilar haqida.


Birinchi turdagi kishilar shaxsparast boʻlishadi. Hamma narsani shaxsiy qabul qilishadi, shaxslarni yaxshi koʻrib, shaxslardan nafratlanishadi. Xatosini gapirsangiz "o'zingchi?!" deyishadi.


Bu tabiat kimning tabiatini eslatadi deb o'ylaysiz?


Ha, "Men undan yaxshiroqman" deganning tabiatini.


Shaxsiyatini haqiqatga tenglashtiruvchilarning tabiati.


Bunaqalar tashqaridan kuchli, birovga muhtojmasdek koʻrinadi.


Lekin kichik bir muvaffaqiyatsizlik ularni ichidan sindirib qoʻyadi. Umidsiz qiladi.


Gap optimizm va pessimizm haqidamas, chunki bunaqa kishilar stressdan tashqari holatlarda normal hayot kechirishadi. Asosiy farq qiynalganlarida koʻrinadi.


Ikkinchi turdagi kishilar - qiynalishni yaxshi koʻradiganlar. Oʻrganish uchun imkoniyat deb biladiganlar.


Bular xatolarini oson qabul qilishadi. Oʻrganish, rivojlanishga intilib xatoning oʻzinimas, uning ortidagi foydalarni koʻrishadi. 


Lekin xatodan o'rganish uchun avval uni tan olish kerak. Shu joyida koʻp qoqilamiz.


Lekin bilishimiz kerakki kuchli bizneslar xatolar va qayta urinishlar ustiga quriladi.


Dyson changyutgich yaratishda 5000 dan ortiq prototip yasagan.


SpaceX esa raketalarini bir necha bor portlatib yuborgan.


Hayotimizni butun boshli maktab deb hisoblashimiz kerak. 


Bilim bizga asosan nima ishni qilishga urinib koʻrish va xatolardan oʻrgangan xulosalarimizni mustahkamlash uchun kerak boʻladi. Qolganini tajribada, xatolar qilib oʻrganib olaveramiz.




Toshkent
Ramazon
 2025-03-04
Ramazon


Bugun Ramazonning 4-kuni, do'stlar.


Ramazon oyi haqida bir gaplashsak.


To'qlikka o'rganganmiz (https://t.me/xurshidbro_blog/11). Naval kitobida (https://navalmanack.s3.amazonaws.com/Eric-Jorgenson_The-Almanack-of-Naval-Ravikant_Final.pdf) aytgandi, lazzatga qaram bo'lib qolganmiz deb.  Ochlikka o'rganmaganimiz sabab bu oyni passiv o'tkazamiz. 


Aslida Ramazon quvvat, faoliyat oyi. Badr, Makka fathi misol.


Ochlik sabrni o'rgatadi, ochlarning ahvoli bilan tanishtiradi, tanaga foydalari haqida gapirmasa ham bo'ladi (https://t.me/birfoizbilim/170).


Tarovehning muhimligi ham shunda, 20 rakatga chidab berolmagan jangda chidarmidi?


Bu oyda o'zimiz - ichki dushmanimiz bilan kurashamiz(tashqaridagisi kishanlanganku). Biz odatlanib qolgan kamchiliklarimiz, gunohlarimiz o'zimizdan ekanligini ko'ramiz.


Asosiysi odat shakllantirish uchun eng ideal payt. Bizga kerakli ko'p odatlarni shakllantirishga 21 kun takrorlash kifoya qiladi.


Ramazonda qadr bor, aslida uxlamay kutib olishga shu kecha arziydi. Oxirgi o'n kun juda muhim. O'tkazib yubormaslik uchun hozirdan tayyorgarlik ko'rish kerak(uxlab qolib keyin aytmadi demanglar).


Xullas Ramazonni qancha ta'riflasak shuncha kam. 
Ramazon muborak bo'lsin, azizlar!




Toshkent
Aqlli gaplar foyda bermaydi
 2025-03-11
Aqlli gaplar foyda bermaydi


Bugun bilish va amal qilish orasidagi jarlik haqida gaplashamiz, azizlar.


O'zi manfaatli ilm oldikmi yo'qmi qanday ajratamiz, bilasizmi?


Menimcha javob - nimadir qilishni boshlashimiz kerak. Yoki nimanidir boshqacha qilishni boshlashimiz kerak. 


Afsuski insonga aqlli gaplarni o'zi foyda bermaydi.


Sabr haqida ko'p gapiramiz, lekin sabrsizmiz.


Adolat haqida doim eshitamiz, lekin ko'p adolatsizlik qilamiz, hatto o'zimizga ham.


Minglab misollar keltirish mumkin.


Menimcha, bilgan narsalarimizga amal qilmasligimizning sababi bilimlarimizni xotirada faol olib yurmaymiz. Shuning uchun qaror qabul qilayotganimizda bilimlarimiz ta'sir o'tkaza olmaydi.


Esimizda yo'q narsa bilan fikrlay olmaymiz-ku.


Endi yechimga kelsak, bilganlarimizga amal qilish, uni odatga aylantirish uchun bizga 2ta narsa kerak bo'ladi.


1) Muhit. Atrofda hamma qilgan ishni, biz hurmat qiladigan kishilar qilib yuradigan ishlarni biz ham qilamiz. Hatto irodamiz bilan kurashishga hojat qolmaydi.


Har kuni tish yuvish odatini uydan oson o'rganib olganmiz.


2) Bilgan narsamiz xotiramizda faol turishi kerak, qaror qabul qilayotganda tezda esga kelishi uchun. Aslida muhit ham bir ma'noda xotiramizga doimiy xitob qiladi.


QIyinroq bo'lsada, bizga kerakli muhit bo'lmaganda bu usul yordam beradi. 


Doimiy takrorlab yurish, sun'iy muhit yaratish(kitoblar, intervyular, biografiyalar) amal qilishimizga yordam beradi.


Bugun buyuklardek yashashga havas qilish, ular bilan gaplashish, o'rnak olishning yagona yo'li kitoblarini, tarijmai hollarini, manoqiblarini o'qish bo'lsa kerak. Hamda takror va takror. 


Olimlarning bir gapi bor edi: "Addarsu harfun, attakroru alfun" ya'ni "bir marta dars olsang ming marta takror qil". Takrorda, eslatmada foyda bor(51:55).


Biz o'qiydigan, eshitadigan gaplarimizning foydasi vaqtincha bo'ladi, ya'ni hissiyotlarni uyg'otadi, xolos.


Shuning uchun ham "aqlli gaplar foyda bermaydi" deb nomladik postimizni. Haqiqiy bo'ladimi sun'iymi, muhit yaratib olsak, bilganlarimiz bilan odatlarimizni quramiz. 


Odatlarimiz esa hayotimizni quradi.


Xullas shunaqa gaplar, do'stlar. Bu safar foydalanilgan manbalarni qoldirmadim.




Toshkent
Sabr (qisqa muddatda)
 2025-03-25
Sabr(qisqa muddatda)


Hayotimiz hissiyotlar bilan qiziq.


Ularsiz yashashni hech kim xohlamasa kerak. 


Lekin inson hayotda toʻgʻri qarorlar qabul qilishi uchun hissiyotlarni boshqarishni oʻrganishi kerak bo'ladi.


Oʻylamay yoki chala oʻylab turib, vaziyatga beriladigan birinchi reaksiya hissiyotdan keladi.


Kamsitgan/tanqid qilgan odamga tezda javob qaytarish, mashinada ketayotganda kimdir xato qilib qo'ysa baland signal chalish va hokazo.


Sabr qilish - qisqa muddatda hissiyotlarni boshqarish demakdir.


Xotirjamlik shundan keladi.


Hissiyotlarni boshqarishni qayerdan oʻrganamiz?


Tafakkur va tahlil yordam beradi. Qaysi hissiyot qayerdan kelgani, nima sababdan reaksiya koʻrsatganimiz, nima yomon natijaga olib kelganini oʻylab koʻrish.


Va xotirjam kishilar bilan yurish ham yordam beradi.


Hissiyotlarni boshqaring, oson yashaysiz!




Toshkent
Sabr (uzoq muddatda)
 2025-04-01
Sabr(uzoq muddatda)


Oxirgi postimizda sabr haqida gaplashgandik.


To'g'rirog'i qisqa muddatli ishlarda sabrli bo'lish haqida.


"Uzoq muddatdachi?", deb so'raydi o'quvchi.


"Blog boshladim, yetarlicha kuzatuvchi yig'ilmayapti".


"Kitoblar o'qiyapman, lekin 10tasini ham hali tugatolmadim".


Xullas biz uzoq muddatda, yillar davomida qilishni rejalashtirgan ishlarimiz, odatlarimizning natijasini tez ko'rishni xohlaymiz. 


Ba'zan sabrimiz yetmaydi, to'xtatib qo'yamiz. Natija ko'rinmagani uchun.


Nima qilish kerak?


Bir ma'noda sabrli bo'lish shunchaki kutish emas, natija kelganicha boshqa ish qilib turish degani (https://x.com/AlexHormozi/status/1650488563937550336).


Ya'ni natijaning yo'qligi harakatimizga ta'sir ko'rsatmasligi uchun bo'sh qolmay, boshqa ishlar bilan ham mashgʻul boʻlish.


Sababi shunchaki kutish qiyin boʻlgani uchun, inson keraksiz, zarar beradigan ishlarni qilib qoʻyishi mumkin.


Ijtimoiy tarmoqda blogerlarning hype uchun qiladigan ishlarini bilsangiz kerak.


Boshqa tayinli ishi boʻlmagani uchun har narsa qilib koʻrishadi. Kishilarga manfaat keltiradimi yoʻqmi muhim emas. Instagramini olib qoʻysangiz real hayotda hech narsasi qolmaydi. 


Sabrli bloger nima qilishi kerak edi? Bir oyda 2 dona video olib 2-3 yil sabr qilishi kerak edi. Oʻzining biror sohada ishi boʻlishi, blogni oʻsha sohaga doir mavzularda yuritishi kerak edi. Keragidan ortiq auditoriya yigʻilib qolgan boʻlardi. (https://m.youtube.com/@azizrakhimov/videos)


Xullas, harakatlar reja boʻyicha ketyaptimi? Boʻldi, boshqa ishlarni qilib turing, natija baribir keladi.




Toshkent
O'zimiz bilan
 2025-04-08
O'zimiz bilan


Jaloliddin Rumiyning bir gaplari (https://www.goodreads.com/quotes/6822193-the-quieter-you-become-the-more-you-are-able-to) bor ekan:


"Jim bo'lganing sari ko'proq eshita olasan".


Bir ma'nosi boshqalarni eshitish bo'lsa, boshqa bir ma'nosi o'zimizni eshitish bo'ladi.


Bugun boshqalarni eshitish, kamgap boʻlish haqida gaplashmaymiz, doʻstlar. Menimcha bu haqida juda koʻp, yetarlicha eshitgansiz.


Bugun oʻzimiz bilan gaplashish, oʻzimizni eshitish haqida gaplashamiz.


Hozirda ma'lumot/xabar almashish oson boʻlgani sabab, boshqa narsalar(videolar, kuzatadigan kishilarimiz, podkastlar, ... ) bilan boʻlib oʻzimizni deyarli eshitmayapmiz, fikrimcha.


"O'zini eshitish nega kerak?", soʻraydi oʻquvchi.


-Oʻzimizni tanish uchun.


-Oʻzini tanish nima degani?


-Qobiliyatini, xohishlarini, maqsadlarini va shaxsiyati(xarakteri)ni yaxshi bilish degani.


Kun davomida eshitilgan gaplarni keraklisini olib qolish degani. 


Hayotga tadbiq qilish degani.


O'zgarish degani.


Navaldan iqtibos (https://x.com/naval/status/1201224402001485824) keltiramiz.


"Ijtimoiylashuv osonlashib boryapti, lekin buyuklar yolg‘izlikda shakllanadi."


Bu haqida Akobir (https://t.me/akobir_dev/306) doʻstimiz ham yozgandi.


Ha, yana bir gap, o‘zini tanish — bu ma’rifatning boshlanish nuqtasidir.


Maʼrifat esa kishining saodatini kafolatlaydi.
Tartib
 2025-04-15
Tartib


Aqlli harakat tezlik, tartibli harakat esa baraka degani.


Tartibsiz, rejasiz yashash iqtidorni oʻldiradi.


Hayotni ma'nosiz qiladi.


Puxta tartib-intizom esa natijani kafolatlaydi.


Puxta bo'lishi uchun diqqat bilan ko'rib chiqilishi kerak.


Miyaning quvvati juda turli mavzularga ketib qolsa, diqqat qiyinlashadi.


Reels, shortsda mavzular o'ta tez va oson almashadi, demak diqqatga salbiy ta'sir ko'rsatadi.


Bularga vaqt sarflagan kishi tartib haqida diqqat u yoqda tursin, fikr ham yuritmaydi.


Tartib bo'lmagandan keyin muhim ishlar qolib ketadi.


Harakatga baraka, maqsadga yaqinlik, fikrga tiniqlik, ruhga taskin - barchasi tartibdan keladi.




Toshkent
Baribir o'tib ketadi
 2025-04-22
Baribir o'tib ketadi


Bir dona qaror hayotimizni yaxshi tomonga o'zgartirib yubora oladi.


Faqat bu o'zgarish tez kelmaydi, yillar talab qilishi mumkin.


Bu nimaga o'shaydi?


Yillar davomida o'sib katta bo'lgan daraxtni 1 kunda kesib tashlash mumkin.


Xuddi shunga o'xshaydi, birgina qarorimiz bilan hayotimizni barbod qilishimiz mumkinmi? Albatta ha.


Demak bu qoida teskarisiga ham ishlaydi. 


Faqat mevasi 1 kunda kelmaydi. 


Ishini zo'r qilish, kitob o'qish, o'zini tahlil qilib yurish, to'g'ri ovqatlanish, sport.


Bularning mevasini yillardan keyin ko'ramiz.


- Bir kunda ham ko'rish mumkinmi?


- Menimcha yo'q.


Bir kunda erishsa bo'ladigan narsalar hech kimga qiziq emas, biz erishish qiyin bo'lgan narsalarni xohlaymiz (https://t.me/xurshidbro_blog/10).


Vaqt shundoq ham o'tib ketadi, yillarimizni shundoq ham yo'qotamiz.


Faqat ba'zilar bularni ijobiy natija uchun, ba'zilar hech narsa uchun yo'qotadi.


To'g'ri qarorlarni qabul qildingizmi? Sabr (https://t.me/xurshidbro_blog/36) qiling, yillarimiz baribir o'tib ketadi.




Toshkent
Ilm ulashing
 2025-04-29
Ilm ulashing


Birovga pulingizdan bersangiz pulingiz kamayadi.


Ilm ulashishda unaqa emas, qancha bersangiz ham ortaveradi.


Bugungi mavzu ilm ulashishning foydasi haqida bo'ladi.


Postlarimizda doim manba berib ketishimizni sezgan bo'lsangiz kerak.


Bu asosan 2ta maqsadda qilinadi. 1) Dalil sifatida, fikrlarni quvvatlash uchun. 2) Bilim ulashish uchun.


Kleon kitobida (https://a.co/d/4StqaHV) yozadi: 
"Biror narsani o‘rgansang, darhol boshqalarga ham o‘rgat. Kitoblaring ro‘yxatini ulash.  Odamlarga ishingni o'rgatish uni qiymatini kamaytirmaydi, aksincha unga qiymat qo'shadi." Manba (https://drive.google.com/file/d/1GbvJc9jlrkEUj_U7LsIaJDpE_yHCr_zS/view?usp=sharing)


Bugun ishini ko'rsatganlardan, yegan ovqatini, sayohat qilgan joylarini ko'rsatadiganlar ko'proq.


Status o'yinlaridan boshqa narsa emas. Hurmattalablikning yaqqol belgisi.


Ish jarayoni, o'qish-o'rganish jarayonidagi bilimlarni ulashish esa hammaga manfaat olib keladi. O'quvchiga ham, o'rgatuvchiga ham.


Shuning uchun ham doim blog ochishni targ'ib qilamiz. Ishini, bilimlarini ulashadiganlar qancha ko'p bo'lsa shuncha yaxshi. Tanishlar orttiradi, jamoa yig'adi, boshqalarga yo'l ko'rsatadi. 


Blog hech bo'lmaganda o'rganilgan bilimlarni bir joyga jamlashga, takrorlab turishga yordam beradi.


Boshqalar kapuchinosini ulashayotgan paytda, siz bilimlaringizni ulashing, yashirmang. Haqiqiy ilmi nofe' o'shanda hosil bo'ladi. 




Toshkent
Tekshirib koʻring
 2025-05-06
Tekshirib koʻring


Kim bilan doʻst boʻlish, nimalarga vaqt sarflash, nimalarni iste'mol qilish, nimalarni oʻylash - hammasi shaxsiyatimizni yo yaxshi, yoki yomon tarafga shakllantiradi.


Nimalarni koʻp oʻqisak, tomosha qilsak, eshitsak oʻsha dunyoqarashdagi odam boʻlamiz. 


Shuning uchun filtrlash - yaxshi g'oyalarni yomonlaridan ajratish juda muhim ko'nikma hisoblanadi.


Bu safargi mavzu "tabayyun" - xabarni tekshirish haqida.


Kelgan xabarning rost/yolg'onligini aniqlash bitta masala bo'lsa, uning kimdan kelayotganini aniqlash ikkinchi masala.


Yolg'on xabarni ajratib olish oson bo'lishi mumkin, lekin ko'pchilik adashadigan joyi shuki, rost xabardan ham manipulativ, hatto buzg'unchi(bu tomonini keyingi postlarda gaplashamiz) maqsadlarda foydalanish mumkin.


Bu jarayon kitoblarda qanday bo'lishini ko'rib chiqsak.


Birinchidan, amal qilmaydigan narsasini gapirish oʻzida yoʻq narsani gapirishdir.


Oʻzida yoʻq narsani targʻib qilish bu tajribasi yoʻq boʻlgan(demak chala bilgan) narsasini targʻib qilish boʻladi.


Bilmagan narsasini gapirish aqlning belgisi emas. Baʼzan firibgarlik belgisi boʻladi. Eng kamida pul ishlash uchun gapirilgan boʻladi.


Kitoblardan misollar koʻramiz:


Baʼzi turk mualliflar "jozibador" nomlar bilan kitob chiqarishi, bizga tarjima qilinib sotilishining guvohi boʻlyapmiz(Yaqinda oʻzimiznikilar ham boshlaydi). Mualliflarni 80% oʻquvchi tanimasa kerak, aksarini vikipediyadan ham topib boʻlmaydi.


Millioner bo'lmaganlar millioner bo'lish haqida kitob chiqargan("Mening qo'shnim - millioner"). O'zbekchaga ham tarjima qilingan. Tadqiqotni chala/noxolis qilishgan, natijasi bir yoqlama bo'lib qolgan (https://recommentions.com/nassim-taleb/books/the-millionaire-next-door-by-thomas-j-stanley/).


Yana bittasi hali isbotlanmagan g'oyani olib "ted talk"lar va hatto kitob chiqargan (https://a.co/d/hV1ca23).


Yana bittasi inson evolutsiyasi haqida kitob yozgandi, tarjima qilindi, reklama qilindi. Muallifni borib tekshirib kelsangiz benomus bo'lib chiqadi (https://en.wikipedia.org/wiki/Yuval_Noah_Harari#Personal_life).


Menimcha misollar yetarli bo'lsa kerak.


Koʻrinib turibdiki, hatto kitoblarni ham tanlab oʻqish kerak ekan, intervyular, podkastlar, filmlarni gapirmasa ham boʻladi.


Shuning uchun xabarni, keltirilgan gʻoyani taniqidiy nazar bilan tekshirish shart boʻladi.


Aks holda tashqaridan kelgan ideologik fikrlarni oʻzlashtirib olganimizni sezmay qolamiz.




Toshkent
Tekshirib koʻring (davomi)
 2025-05-13
Tekshirib koʻring(davomi)


Oxirgi postda XABARni tekshirish haqida gaplashgandik.


Baʼzilarda savol tugʻilibdi:


"Maslahat bergan, nasihat qilgan har bir odamdan komillikni talab qilishimiz kerakmi?"


Shu savolga javob bersak.


Postda baʼzi bir misollar keltirilgan edi.


Agar eʼtibor bilan koʻrib chiqilsa, barcha misollarning umumiy bir jihati bor. Mualliflar ijtimoiy masalalarga aralashishgan(kitob yozib sotish, moliyaviy/hayotiy maslahatlar berish, auditoriya toʻplab taʼsir qilish).


Minglab insonlarga taʼsir oʻtkazishgan. 


Kitob/media orqali taʼsir koʻrsatish orqasidan keladigan zararlarni hamma bilsa kerak. Davlatlar toʻntarishlari misol uchun kifoya.


Ular davlat toʻntaradi demoqchi emasman, shunchaki qayerdadir qizil chiziq boʻlishi kerakligini tushuntrimoqchiman.


Ijtimoiy masalalarda OAVga chiqib fikr bildirayotganlarni kimligini tekshirish kerak. Maqsadi nima ekanligini aniqlash kerak. Gapirayotgan soyasida mutaxassismi yoʻqmi aniqlash kerak boʻladi. 


Nasihat/maslahatlarni qabul qilishga kelsak, 


Masala ommaga emas shaxsimizga tegishli boʻlgani uchun ularni qabul qilish, mulohaza qilib koʻrishda muammo yoʻq. 


Hammamiz ham yaxshiroq inson boʻlishni xohlaymiz. Demak xatolarimizni aytgan kishi bilan bahslashish oʻrniga, undan xursand boʻlib isloh qilib qoʻyganimiz foydali boʻladi (https://drive.google.com/file/d/1QxkAm4v-o5LNv2qamh_0yWIEM8rnE4iw/view?usp=drivesdk).


Bularni koʻrib aytish uchun insonlardan olimlikni, komillikni talab qilish ishni qiyinlashtiradi.


"Oʻzingchi" deb oʻzini oqlashga urinish ham.


Menimcha savolga javob berildi deb oʻylayman.




Toshkent
E'tibor
2025-05-20
E'tibor 


Kishining qarorining muhimligi o'sha qarorga ajratadigan, bag'ishlaydigan e'tibori bilan o'lchanadi, nazarimda.


Ya'ni, nimani yoqtirsak, ulug'lasak o'shanga e'tibor qaratamiz.


Kishilarning prinsiplarini bilib olish uchun nimalarga vaqt ajratayotganiga qarash kerak.


Kimlar bilan gaplashadi, kuzatadi, havas qiladi?


Nima bilan band? Nimalarga resurslarini(vaqt, pul, quvvat, asab) sarflaydi?


O'zimizning kimligimizni bilishning ham eng sodda usuli bu.


Biz muhim sanaydigan ishlarga yetarlicha e'tibor bermayotgan boʻlsak, oʻsha mavzularda mulohaza yuritib koʻrish vaqti kelibdi. 


Aslida mulohoza yuritish uchun eng afzal vaqt ishni boshlashdan oldingi vaqt edi.


Lekin,


Keyingi eng afzal payt - bugun. Hozir.




Toshkent
Hurmattalablik
 2025-05-27
Hurmattalablik


Jamiyatda baʼzida boʻlib turadigan ajoyib bir hodisa bor.


Odamlar ichida obroʻ-eʼtiborsiz kishilardan biri kutilmaganda koʻtarilib ketadi.


Yillar davomida baland maqomda yurgan kishining oqibati kutilmaganda xorlik bilan tugaydi.


Ahli ilmlar aytishardiki, bir-birimizning asl yuzimizni bilmaganimiz uchun hurmat bilan gaplashamiz. Obroʻni bizga Xudo beradi. Xohlagan payti olib qoʻyishishi mumkin. Shuning uchun "man obroʻliman" deb qoʻymaslik kerak. Bir kunda xor qilib qoʻyishi mumkin.


Endi mavzuni ozgina buramiz.


Hurmattalablik haqida gaplashsak.


Odamlar doim kimningdir nazdida maqomi baland boʻlishini xohlaydi. 


Kimning nazdida ekanligini prinsiplari hal qiladi.


Masalan, ishini zoʻr qilishni istaydiganlar oʻz sohasidagi mutaxassislar nazdida eʼtiborli boʻlishni xohlaydi.


Bundan tashqari, odatiy jamoatlarda(sinfdoshlar, kursdoshlar, hamkasblar, qarindoshlar) ham baʼzi kishilar oʻziga e'tibor jalb qilishga urinadi. Obroʻ qozonishga harakat qiladi. 


Sababi koʻpincha ichki hurmatning(o'zini hurmat qilish) yetishmasligi boʻladi.


Vaʼda berib(oʻziga ham boshqalarga ham) bajarmaydigan, boʻyniga olgan masʼuliyatini his qilmaydigan kishilarda ichki hurmat pastlab ketadi.


Natijada hurmatni tashqaridan izlashga tushadi.


Ehtiyoj boʻlmasa ham qimmat telefonlar, mashinalar, va hokazolarning olinish sababi ham shu.


Qizigʻi, koʻpchilikka bu ham yetishmaydi, keyingi bosqichda boshqalarning(asosan obroʻsi balandlarning) obroʻsiga tajovuz qilishga oʻtiladi.


Naval buni yaxshi tushuntirib bergandi (https://www.facebook.com/chriswilliamsonlife/videos/1224035112648556/?mibextid=rS40aB7S9Ucbxw6v). Koʻproq manba (https://nav.al/seek-wealth).


Umr insonlarga manfaat keltirish oʻrniga egoizm, shaxsparastlik bilan oʻtib ketadi.


Hurmattalablik, obroʻ qozonish yoʻlidagi mujadalalardan koʻp zararlar keladi.


Asabni, sogʻlikni, umrni yeydi.


Xullas, tashqi hurmatga emas, ichkarida oʻz prinsiplariga sodiq yashashga harakat qilaverish kerak. O'z-o'zidan hurmatli insonga aylanamiz shunda. Sababi haqiqiy hurmat taqvoning natijasi boʻladi.


Boylik masalasi ham shu, uni ham ichkaridan izlash kerak. Chunki haqiqiy boylik mol-mulkning koʻpligida emas nazarning toʻqligida boʻladi.






Samarqand